Вступна частина
Модельну навчальну програму навчального предмета «Технології» для учнів 7–
9 класів розроблено відповідно до законів України «Про освіту», «Про повну загальну
середню освіту», Концепції Нової української школи (схвалена розпорядженням
Кабінету Міністрів України від 14 грудня 2016 р. № 988-р «Про схвалення Концепції
реалізації державної політики у сфері реформування загальної середньої освіти «Нова
українська школа» на період до 2029 року»), на основі Державного стандарту базової
середньої освіти.
Відповідно до Державного стандарту, метою технологічної освітньої галузі є
реалізація творчого потенціалу учня / учениці, формування критичного та технічного
мислення, готовності до зміни навколишнього природного середовища без
заподіяння йому шкоди засобами сучасних технологій і дизайну, здатності до
підприємливості та інноваційної діяльності, партнерської взаємодії, використання
техніки і технологій для задоволення власних потреб, культурного та національного
самовираження.
Відповідно до мети технологічної освітньої галузі, метою навчального
предмету «Технології» є формування у здобувачів і здобувачок освіти життєво
важливих компетентностей, необхідних у самостійному житті, розвиток творчого
потенціалу, критичного мислення, духовно-моральних цінностей, реалізація
здібностей та інтересів учнівства у сфері проєктно-технологічної діяльності.
Предмет спрямований на створення навчального середовища, для розкриття й
розвитку у школярства здібностей в особистісно-зорієнтованій сфері проєктування та
виготовлення виробів і ознайомлення в процесі роботи з різними матеріалами,
інформацією й іншими ресурсами відповідно до потреби творчої ідеї учнівства.
Для учнів та учениць 7-9 класів передусім важливо вивчати зміни, що
відбуваються в технологіях. Відповідно, отримані знання в цій галузі мають бути
гнучкими та забезпечувати широку сферу застосування; особливий акцент у програмі
зроблено на практичній діяльності, яка містить методи: робота із засобами праці;
дослідження дизайн-продукту; екскурсії та спостереження; проєктування; практичне
оцінювання; історія розвитку технологій, новітні технології.
Сучасне навчання повинно мати комплексний уплив на особистість, саме
предмет «Технології» має всі необхідні для цього компоненти. Зміст предмету
передбачає формування не лише знань і вмінь, але й певних якостей, світогляду,
ідейності, моральності особистості, громадянської позиції, підприємництва тощо.
Програмою передбачено отримання учнями та ученицями в процесі навчання
певних знань та вмінь. Знання містять базові поняття й терміни, способи, шляхи й
засоби перетворювальної діяльності, уявлення про предмет і об'єкт праці, знання
основних технологій у досліджуваній сфері діяльності, розуміння нерозривності і
забезпечення взаємодії пізнавальної та перетворювальної діяльності, знання
економічних, соціальних і екологічних аспектів трудової діяльності людини в
навколишньому світі, знання умов і засобів забезпечення безпеки практичних робіт.

Ця програма:
– передбачає досягнення очікуваних результатів навчальної діяльності;
– визначає зміст і види навчальної діяльності здобувачів і здобувачок освіти;
– ґрунтується на визначених Державним стандартом ціннісних орієнтирах;
– сприяє формуванню ключових компетентностей.
У програмі визначено вимоги до конкретних очікуваних результатів навчання;
коротко вказано відповідний зміст кожного навчального модуля. До того ж зміст
указаний таким чином, що кожний учитель / учителька, які обрали цей варіант
програми, легко зможе адаптувати її під особливості своєї роботи.
Програму побудовано з урахуванням таких принципів:
- дитиноцентризму і природовідповідності;
- узгодження цілей, змісту й очікуваних результатів навчання;
- науковості, доступності і практичної спрямованості змісту;
- наступності і перспективності навчання;
- взаємопов'язаного формування ключових і предметних компетентностей;
- логічної послідовності і достатності засвоєння учнівством предметних
компетентностей;
- творчого використання вчителями програми залежно від умов навчання;
- адаптації до індивідуальних особливостей, інтелектуальних і фізичних
можливостей, потреб та інтересів дітей.
Структура навчальної програми

Ця програма є логічним продовженням модельної навчальної програми
«Технології. 5-6 класи» для закладів загальної середньої освіти. Деякі питання в ній
повторюються, але передбачено, що вони мають бути ускладненими відповідно до
вікових особливостей здобувачів і здобувачок освіти. Крім цього, учні та учениці 7-9
класів працюють над соціальними проєктами, що сприяє усвідомленню значущості
виконаної роботи.

Прикінцева частина
Модельна програма предмету «Технології» складена таким чином, що
вчительки та вчителі, які мають різні умови (майстерні) для навчання, легко зможуть
розробити навчальну програму і календарно-тематичне планування. Для цього
потрібно врахувати методично-технічне наповнення майстерні, бажання учнівства,
потреби школи тощо.